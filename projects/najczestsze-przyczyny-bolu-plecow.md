---
thumbnail: "/uploads/3-najczestsze-przyczyny-bolu-kregoslupa.jpg"
title: Trzy najczęstsze przyczyny bólu pleców
date: 2019-01-03
categories:
- medycyna
- kregosłup
- fizjoterapia
project_bg_color: '#011627'
project_fg_color: '#fdfffc'

---

Ze statystyk wynika, że na bóle pleców cierpi co drugi Polak. Ortopedzi alarmują, że z poważnymi dolegliwościami zgłaszają się do nich już osoby w wieku 25-30 lat. Nie powinniśmy lekceważyć nawet lekkiego bólu czy dyskomfortu, ponieważ jeśli nie podejmiemy żadnych kroków zaradczych, będzie się on stopniowo nasilać, a problemy z kręgosłupem stawać się coraz poważniejsze. Jeśli więc coraz bardziej zaczynają dokuczać Ci plecy, powinieneś jak najszybciej zmienić tryb życia. Warto wiedzieć, co najczęściej powoduje ból pleców i jak go uniknąć.

![](/uploads/kobieta-kregoslup-bol-siedzenie.jpg)


## Siedzący tryb życia.
Jest zabójczy dla naszego kręgosłupa. Wiele osób zdaje sobie z tego sprawę, ale niestety nie podejmuje żadnych działań, aby zmienić sytuację. Jeśli nie wykonujesz na co dzień wysiłku fizycznego, Twoje mięśnie zaczynają stopniowo wiotczeć. Mięśnie przykręgosłupowe, obręczy barkowej i obręczy miednicy stanowiące gorset ochronny i podtrzymujące cały szkielet w prawidłowej pozycji, stają się bardzo osłabione, co powoduje bóle pleców. 

U osób prowadzących siedzący tryb życia i wykonujących pracę biurową najczęściej dolegliwości pojawiają się w lędźwiowym i krzyżowym odcinku kręgosłupa.
Rozwiązanie tego problemu jest tylko jedno- trzeba zacząć się ruszać. Jeśli cierpisz na przewlekłe lub bardzo silne dolegliwości bólowe, najpierw wybierz się do lekarza ortopedy oraz do fizjoterapeuty, aby dowiedzieć się, jakie ćwiczenia możesz wykonywać i z jaką częstotliwością.

Bardzo pomocne może okazać się uczęszczanie na takie zajęcia jak joga lecznicza, joga dla kręgosłupa lub pilates. Już po pierwszej sesji ćwiczeń odczujesz znaczną ulgę.

## Przeciążenie.
Ludzi kręgosłup jest bardzo wytrzymały, jednak i on zaczyna się buntować, gdy nieustannie jest poddawany dużym obciążeniom. Oczywiście najbardziej cierpi, kiedy dźwigamy przez kilka godzin dziennie. Już sam fakt dużego ciężaru nie jest korzystny, a dodatkowo niewiele osób przestrzega zasad dotyczących jego podnoszenia. 

Zamiast ukucnąć i podnieść pakunek z prostych pleców, najczęściej po prostu się schylany na prostych kolanach i nienaturalnie wyginany kręgosłup. A to prosta droga do bólu, zwyrodnień, a nawet wypadnięcia dysku. Dźwigaj więc wyłącznie wtedy, gdy to konieczne, zachowaj odpowiednią pozycję i proś o pomoc w podniesieniu ciężkiego przedmiotu drugą osobę.

Spore obciążenie stanowi również wielogodzinne siedzenie ze zgarbionymi plecami. Jeśli więc wykonujemy siedzącą pracę, zadbajmy o wygodne ergonomiczne krzesło i odpowiednią postawę ciała. Przeciążenie kręgosłupa powoduje też chodzenie na wysokich obcasach, dlatego starajmy się ubierać je tylko na wyjątkowe okazje, a na co dzień wybierzmy raczej wygodne sportowe buty.

## Napięcie.
Ból pleców może być też wynikiem przewlekłego stresu lub nagłego dużego obciążenia psychicznego. Czynniki emocjonalne powodują ciągłe napięcie, a z czasem zablokowanie mięśni, co powoduje dolegliwości bólowe. Jeśli lekarz stwierdzi, że Twój ból pleców ma podłoże napięciowe, skorzystaj z relaksujących masaży, zapisz się na przyjazną dla kręgosłupa i wyciszającą umysł jogę, a jeśli sam nie potrafisz poradzić sobie ze stresem, skorzystaj z pomocy psychologa.

Zacznij dbać o swój kręgosłup na co dzień, nawet jeśli nie odczuwasz bardzo dokuczliwych dolegliwości, a będzie sprawny i zdrowy przez całe życie. Wystarczy zaledwie 20 minut ćwiczeń dziennie, zwracanie uwagi na zachowanie odpowiedniej postawy ciała i zwalczenie stresu.

 *Pamiętaj również o tym, że kręgosłupowi nie służy nadwaga i otyłość, warto więc jak najszybciej zabrać się za zrzucanie zbędnych kilogramów.*